---
id: song-sushi-jiangchengzi-yimaozhengyueershiriyejimeng
title: 江城子·乙卯正月二十日夜记梦
subject: 江城子
category: 诗词歌赋
tags: 宋词
keywords: 
cover: 
authors: 苏轼
created_when: 宋朝
updated_when: 
---

```
十年生死两茫茫，不思量，自难忘。
千里孤坟，无处话凄凉。

纵使相逢应不识，尘满面，鬓如霜。
夜来幽梦忽还乡，小轩窗，正梳妆。

相顾无言，惟有泪千行。
料得年年肠断处，明月夜，短松冈。
```
