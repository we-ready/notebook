---
id: nanbeichao-xietiao-wandengsanshanhuanwangjingyi
title: 晚登三山还望京邑
subject: 
category: 诗词歌赋
tags: 
keywords: 
cover: 
authors: 谢朓
created_when: 南北朝
updated_when: 
---

```
灞涘望长安，河阳视京县。
白日丽飞甍，参差皆可见。
余霞散成绮，澄江静如练。
喧鸟覆春洲，杂英满芳甸。
去矣方滞淫，怀哉罢欢宴。
佳期怅何许，泪下如流霰。
有情知望乡，谁能鬒不变？
```
