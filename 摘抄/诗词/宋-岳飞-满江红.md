---
title: 满江红·写怀
subject: 
category: 诗词歌赋
tags: 
keywords: 
cover: 
authors: 岳飞
created_when: 宋朝
updated_when: 
---

```
怒发冲冠，凭栏处、潇潇雨歇。
抬望眼、仰天长啸，壮怀激烈。

三十功名尘与土，八千里路云和月。
莫等闲、白了少年头，空悲切。

靖康耻，犹未雪。
臣子恨，何时灭。
驾长车踏破，贺兰山缺。

壮志饥餐胡虏肉，笑谈渴饮匈奴血。
待从头、收拾旧山河，朝天阙。
```
