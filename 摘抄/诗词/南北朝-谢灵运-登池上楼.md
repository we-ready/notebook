---
id: nanbeichao-xielingyun-dengchishanglou
title: 登池上楼
subject: 
category: 诗词歌赋
tags: 
keywords: 
cover: 
authors: 谢灵运
created_when: 南朝·宋
updated_when: 
---

```
潜虬媚幽姿，飞鸿响远音。
薄霄愧云浮，栖川怍渊沉。
进德智所拙，退耕力不任。
徇禄反穷海，卧疴对空林。
衾枕昧节候，褰开暂窥临。
倾耳聆波澜，举目眺岖嵚。
初景革绪风，新阳改故阴。
池塘生春草，园柳变鸣禽。
祁祁伤豳歌，萋萋感楚吟。
索居易永久，离群难处心。
持操岂独古，无闷征在今。
```
