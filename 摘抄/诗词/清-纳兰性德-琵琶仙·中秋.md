---
title: 琵琶仙·中秋
subject: 长相思
category: 诗词歌赋
tags: 宋词;中秋
keywords: 
cover: 
authors: 纳兰性德
created_when: 清朝
updated_when: 
---

```
碧海年年，试问取、冰轮为谁圆缺？
吹到一片秋香，清辉了如雪。

愁中看、好天良夜，知道尽成悲咽。
只影而今，那堪重对，旧时明月。

花径里、戏捉迷藏，曾惹下萧萧井梧叶。

记否轻纨小扇，又几番凉热。
只落得，填膺百感，总茫茫、不关离别。
一任紫玉无情，夜寒吹裂。
```
