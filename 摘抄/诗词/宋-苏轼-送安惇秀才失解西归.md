---
title: 送安惇秀才失解西归
subject: 
category: 诗词歌赋
tags: 
keywords: 
cover: 
authors: 苏轼
created_when: 宋朝
updated_when: 
---

```
旧书不厌百回读，熟读深思子自知。***
他年名宦恐不免，今日栖迟那可追。
我昔家居断还往，著书不复窥园葵。
朅来东游慕人爵，弃去旧学従儿嬉。
狂谋谬算百不遂，惟有霜鬓来如期。
故山松柏皆手种，行且拱矣归何时。
万事早知皆有命，十年浪走宁非痴。***
与君未可较得失，临别惟有长嗟咨。
```
