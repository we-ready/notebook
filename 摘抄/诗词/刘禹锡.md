---
title: 刘禹锡（唐）
subject: 
category: 诗词歌赋
tags: 
keywords: 
cover: 
authors: 刘禹锡
created_when: 唐朝
updated_when: 
---

# 刘禹锡

#### 乌衣巷

```
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。
```

#### 望洞庭

```
湖光秋月两相和,潭面无风镜未磨。
遥望洞庭山水翠,白银盘里一青螺。
```

#### 杂曲歌辞·浪淘沙

```
九曲黄河万里沙，浪淘风簸自天涯。
如今直上银河去，同到牵牛织女家。
洛水桥边春日斜，碧流轻浅见琼沙。
无端陌上狂风急，惊起鸳鸯出浪花。
汴水东流虎眼文，清淮晓色鸭头春。
君看渡口淘沙处，渡却人间多少人。
鹦鹉洲头浪飐沙，青楼春望日将斜。
衔泥燕子争归舍，独自狂夫不忆家。
濯锦江边两岸花，春风吹浪正淘沙。
女郎剪下鸳鸯锦，将向中流匹晚霞。
日照澄洲江雾开，淘金女伴满江隈。
美人首饰侯王印，尽是沙中浪底来。
八月涛声吼地来，头高数丈触山回。
须臾却入海门去，卷起沙堆似雪堆。
莫道谗言如浪深，莫言迁客似沙沉。
千淘万漉虽辛苦，吹尽狂沙始到金。
流水淘沙不暂停，前波未灭后波生。
令人忽忆潇湘渚，回唱迎神三两声。
```
