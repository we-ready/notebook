---
id: sui-xuedaoheng-xixiyan
title: 昔昔盐
subject: 
category: 诗词歌赋
tags: 
keywords: 
cover: 
authors: 薛道衡
created_when: 隋朝
updated_when: 
---

```
垂柳覆金堤，蘼芜叶复齐。
水溢芙蓉沼，花飞桃李蹊。
采桑秦氏女，织锦窦家妻。
关山别荡子，风月守空闺。
恒敛千金笑，长垂双玉啼。
盘龙随镜隐，彩凤逐帷低。
飞魂同夜鹊，倦寝忆晨鸡。
暗牖悬蛛网，空梁落燕泥。
前年过代北，今岁往辽西。
一去无消息，那能惜马蹄。
```
